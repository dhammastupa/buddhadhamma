---
title: โครงการอนุรักษ์คัมภีร์โบราณ
---

# โครงการศึกษาและอนุรักษ์คัมภีร์ใบลาน{.text-center}

##### THE DIGITAL PRESERVATION OF ANCIENT SCRIPTURE AND MANUSCRIPTS{.text-center .pb-4}

ในอดีตมีการบันทึกคัมภีร์ทางพระพุทธศาสนา เช่นพระไตรปิฎกลงบนใบลาน สมุดข่อย หรือสมุดไทย และถือเป็นคัมภีร์ที่มีความศักดิ์สิทธิ์ เช่นเดียวกับพระพุทธรูป แต่กาลเวลาที่ล่วงเลยมายาวนาน ประกอบกับการขาดความรู้ในอักขระโบราณที่ใช้ในการบันทึก จึงกลายเป็นปัจจัยสำคัญในการเสื่อมสลายของสื่อบันทึกยุคโบราณนี้ 

คัมภีร์โบราณ ซึ่งเก็บรักษาไว้ตามวัดวาอาราม อาทิเช่น ภายในหอไตรฯ ห้องสมุด โบสถ์วิหาร และตามกุฏิริฐานต่าง ๆ นี้ มิได้เป็นสื่อที่ใช้ในการศึกษาค้นคว้าในยุคปัจจุบันแล้ว แต่ยังทรงคุณค่าควรแก่การเก็บรักษาไว้

ดังนั้น มูลนิธิพระไตรปิฎกเพื่อประชาชน จึงมองเห็นความสำคัญในการอนุรักษ์คัมภีร์โบราณเหล่านี้ ซึ่งถือเป็นสมบัติของชาติ จึงมีความมุ่งหมายที่จะทำการอนุรักษ์ให้คงอยู่ยืนยาว และมีประโยชน์ในการศึกษาต่อไป ด้วยการนำเทคโนโลยีสารสนเทศมาช่วยในการอนุรักษ์ในรูปแบบสื่อดิจิทัล และจัดทำหมวดหมู่ให้เป็นระบบ เพื่อความสะดวกในการศึกษาค้นคว้าอ้างอิง ให้เกิดประโยชน์กว้างขวางต่อไป

โครงการศึกษาและอนุรักษ์คัมภีร์ใบลาน มีวัตถุประสงค์ดังนี้

1. เพื่ออนุรักษ์คัมภีร์โบราณ ในฐานะเป็นมรดกทางภูมิปัญญาจากอดีต โดยเฉพาะคัมภีร์ทางพระพุทธศาสนา ที่บันทึกอยู่ในคัมภีร์ใบลาน สมุดข่อย สมุดไทย และเอกสารโบราณอื่นๆ ที่ได้มีการรวบรวมไว้ในวัดวาอาราม และสถานที่ต่าง ๆ
2. เพื่อเปิดโอกาสในการศึกษาค้นคว้าแก่นักวิชาการ และผู้สนใจทั่วไป ทั้งบรรพชิตและฆราวาส โดยสามารถเข้าถึงแหล่งข้อมูล ที่บันทึกอยู่ในคัมภีร์ใบลาน และเอกสารโบราณเหล่านั้น ผ่านสื่อดิจิทัลได้อย่างกว้างขวาง
3. เพื่อให้สังคมได้ความตระหนักถึงความสำคัญ มองเห็นคุณค่าของของคัมภีร์โบราณฯ และตื่นตัวในการอนุรักษ์ เพื่อรักษาคลังอารยธรรมทางปัญญาให้ดำรงอยู่สืบไป

### แนวทางการดำเนินงาน{.py-4}

มูลนิธิพระไตรปิฎกเพื่อประชาชน ได้วางแนวทางการดำเนินงานอนุรักษ์คัมภีร์โบราณดังนี้

1. พัฒนาบุคลากร ทั้งภายในและภายนอก ให้มีความรู้ในการรักษาคัมภีร์โบราณ 
2. นำเทคโนโลยีสมัยใหม่มาประยุกต์ใช้ ในการบันทึกคัมภีร์เข้าสู่ระบบดิจิทัล
3. ดำเนินการปริวรรตอักษร และจัดทำระบบส่งเสริมการศึกษาค้นคว้า สำหรับนักวิชาการและประชาชนทั่วไป
4. ดำเนินการเผยแพร่บนระบบออนไลน์ เพื่อเพิ่มช่องทางในการเข้าถึงข้อมูล 
5. ประชาสัมพันธ์ให้ประชาชนได้ตระหนักถึงคุณค่าและความสำคัญ

### ผลการดำเนินงาน{.py-4}

การจัดทำทะเบียน และ บันทึกคัมภีร์เข้าสู่ระบบดิจิทัล

| ลำดับ | สถานที่  | ที่อยู่   | จำนวน  | แล้วเสร็จ  |
|---|---|---|---|---|
| 1 | วัดทองนพคุณ| คลองสาน, กรุงเทพ   | 346 มัด  | มีนาคม 2563 |

